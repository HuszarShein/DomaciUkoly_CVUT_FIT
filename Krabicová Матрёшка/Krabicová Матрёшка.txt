Úkolem je vytvořit program, který dokáže pomoci rozhodnout, které krabice lze umístit do sebe.

Předpokládáme otevírací papírové krabice tvaru kvádru. Krabice je dána svými vnějšími rozměry a b c. Tloušťka stěny je fixní 0.4 cm. Úkolem je pro zadanou dvojici krabic rozhodnout, zda je lze umístit do sebe a případně kolik nejvíce menších krabic lze umístit do větší krabice. Malé krabice můžeme při skládání otočit libovolným způsobem, ale všechny malé krabice musejí být otočené stejně.

Vstupem programu jsou zadání dvou krabic. Každá krabice je zadaná svými vnějšími rozměry a b c. Rozměry jsou celá čísla, velikost je v centimetrech.

Výstupem programu je rozhodnutí, zda lze krabice vložit do sebe a pokud ano, kolik menších krabic se vejde do větší krabice. Formát výstupu je zřejmý z ukázky níže. Za každou řádkou výpisu, tedy i za poslední řádkou, je odřádkování (\n).

Program musí být schopen detekovat nesprávný vstup. Pokud je na vstupu nesmyslné zadání, program to zjistí, vypíše chybové hlášení a ukončí se. Formát chybového hlášení je uveden v ukázce níže. Pozor, za případným chybovým hlášením je odřádkování (\n). Chybové hlášení zasílejte na standardní výstup (printf), nezasílejte jej na chybový výstup. Za chybu je považováno:

nečíselná hodnota nějakého rozměru,
rozměr nulový nebo záporný.